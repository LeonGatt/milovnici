Zemplinske muzeum v Michalovciach
=================================

Zemplínske múzeum sídli v priestoroch barokovo-klasicistického kaštieľa šľachtickej rodiny Stáraiovcov. Bolo založené v roku 1957 a dodnes dokumentuje živú i neživú prírodu ako aj kultúrno historický a hospodársky vývoj regiónu.

V oblasti etnografie sa múzeum už od svojho vzniku zameriavalo na zhromažďovanie dokladov tradičných ľudových remesiel. V etnografickom fonde sa ukrývajú predmety z oblasti kováčstva, vinárstva, výroby textilu aj spracovania dreva. Jednou z najcennejších je kolekcia hrnčiarskych výrobkov z dielne pozdišovských majstrov. Pozoruhodné sú aj rozmanité pomôcky a náčinia dokumentujúce ľudové rybárstvo.

Múzeum je momentálne z dôvodu dlhodobej rekonštrukcie pre verejnosť zatvorené. Jeho pracovníci aj napriek tomu v oblasti popularizačnej činnosti neotáľajú. Začiatkom minulého roka uviedli dva krátke filmy, ktoré prezentujú ľudovú kultúru Zemplína. Deň s... výrobcom pastierskych bičov je o Jánovi Ihnátovi, ktorý sa venuje výrobe pastierskych kožených predmetov. Hrnčiarske remeslo keramikárov Ľubomíra Lipaia a Jána Mokriša prezentuje film Deň s... michalovskými hrnčiarmi. Živé keramikárske remeslo môžu návštevníci každoročne zažiť na úspešnom podujatí Harčarske dni v Pozdišovciach, na ktorom sa múzeum spolupodieľa. Rovnako sú pre záujemcov k dispozícii na predaj brožúry Hrnčiarstvo v Pozdišovciach a okolí alebo Amerikánsky dom na Zemplíne.

Zdroj: www.zemplinskemuzeum.sk