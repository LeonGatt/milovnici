Parchovany
==========

Kraj: Košický
Okres: Trebišov
Región: Zemplín

Parchovany sú obcou ležiacou v nížinatej časti regiónu Zemplín. Najstarší záznam o obci je v listine uhorského kráľa Bela IV. z roku 1245. Dedina existovala už v 9. storočí a patrila k najstarším v okolí. V priebehu storočí sa jej názov vyvíjal z pôvodného Parnov, Perno, Parhoviane, Parchovjani až po súčasné Parchovany.

Dominantou Parchovian bol v minulosti honosný neogotický kaštieľ z polovice 19. storočia. Kaštieľ patril k unikátom severného Uhorska a navštevovali ho významné šľachtické rody. V roku 1901 vyhorel a definitívne bol zničený počas 2. svetovej vojny. Popri kaštieli bol pekne upravovaný park, ktorý sa zachoval doteraz a návštevníci v ňom môžu obdivovať množstvo vzácnych drevín a rybník v centrálnej časti.

Historickou pamiatkou je neogotický rímskokatolícky kostol postavený v roku 1900 rodinou Andrášiovcov na mieste staršej gotickej stavby.

Obyvateľstvo sa v minulosti zaoberalo poľnohospodárstvom, košikárstvom a tkáčstvom. Gróf Gejza Andráši preslávil Parchovany chovom koní a výrobou kvalitného syra.

Obec v súčasnosti bohato folklórne žije. Od roku 1971 tu funguje folklórna skupina Parchovianka, ktorá uchováva miestne tradície, ľudové odievanie, spevy, tance a zvyky. Charakteristické pre ich repertoár je známy parchoviansky čardáš a ženské kolesové tance karičky. V roku 2008 vznikla v obci Dfs Malá Parchovianka, ktorá prezentuje pôvodný folklór obce a blízkeho okolia.